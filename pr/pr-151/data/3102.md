A Gödöllői dombság egy kevéssé ismert szegletében találkozhatunk ezzel a meglepően jó kis kanyargóssal, ami összeköti Nagytarcsát Isaszeggel. Az aszfaltot mezők és kis dombok övezik, kellemes kilátást nyújtva. Több kis emelkedő-lejtő-bukkanó teszi az útvonalat érdekessé.

A burkolat minősége végig kifejezetten jó. A szakaszt nagyrészt enyhe kanyarívek jellemzik, két kicsit erősebbel (melyeket 60-as tábla jelez). A sávok keskenyek, de közel sem túlzottan. Nagytarcsa felől az első nagyobb kanyar mellett mély árok fut, és a második íve intenzíven szűkülő, amikre érdemes figyelni. Az útvonal keleti torkolatánál egy kijárt, sóderes átvezetésnél könnyedén megfordulhatunk, bár a nagyon alacsony hasmagasságú autókkal itt érdemes vigyázni.

Az útvonal mellett több mezőgazdasági bekötőút és egyéb alárendelt útvonal található. Bár ezeken nagyon gyér a forgalom, érdemes nagyon odafigyelni rájuk.

A megjelölt szakasz után is van lehetőség folytatni utunkat. Isaszeg felé rejt még pár kanyart a 3102-es út egy rövid szakaszon, viszont elég nagy forgalomra lehet számítani errefelé. Délre a 3103-ason lehet még Pécel irányába is folytatni utunkat, ahol még pár nagyon enyhe kanyar található. Az út minősége itt is jó.