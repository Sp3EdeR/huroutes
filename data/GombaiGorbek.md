Ez az útvonal igazából két félből áll, melyeket Gomba és Bénye választanak el egymástól. A szakaszok akár önmagukban is megállhatják helyüket, amennyiben vissza akarnánk fordulni a településeknél - főleg az Úri felőli.

A Káva és Benye közti rész tempós, enyhébb kanyarokból áll. Mivel jó minőségű, széles, fekete aszfalton haladhatunk, így akár egész komoly sebességgel lehet ezeket venni, a 60-as táblák sugallata ellenére is. A szakasz mentén gyakran földeket, mezőket láthatunk, melyeket időnként az utat szegélyző bokrok-fák takarnak el. Közepes - alacsony forgalomra számíthatunk.

A Gomba és Úri közötti szakasz vadonatúj felülettel rendelkezik, így nagyon jó rajta suhanni. Az aszfaltcsík kissé keskenyebb mint a kávai szakasz, de nem túlzottan. A kanyarok kifejezetten jók és változatosak, bár sajnos viszonylag hosszú egyenesek választják el őket, amik megtörhetik a ritmust. Többségében fekete aszfaltos, bár becsúszott pár fehérebb rész, ami meglehetősen csúszik. Ezen kívül gyakran járnak erre munkagépek a szántóföldekről, amik felhordhatnak sarat, ami csúszóssá teheti az utat. Erre érdemes nagyon figyelni. Szinte végig bokrok és fák között halad a szerpentin, így nem sok kilátást ígér ez a rész, de sebaj, majd szórakoztat az út! Általában alacsony forgalom jellemző.
