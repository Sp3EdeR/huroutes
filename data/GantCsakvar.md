Tökéletes, új útfelületet kapott ez a Gántot és Csákvárt összekötő, 8121 számú, kis erdei útszakasz 2022-ben. Emiatt a korábbi, szinte használhatatlan útból igazán jó szakasszá változott át. Az aszfaltfelület viszonylag keskeny amit feltöltött, sóderes padka szegélyez. A padkát nem szabad érinteni, mert különben könnyen lerepülhetünk az útról. Enyhe-közepes kanyarokkal hömpölyög át a szép és sűrű erdőn ez az út. Nagyon kis forgalomra számíthatunk ezen a szakaszon.

Csákvár területén sajnos igazán rossz, sóderes, kátyús utak vezetnek keresztül és csak a városhatártól jön a finomság. Ezért amennyiben csak ezt a szakaszt akarjuk kipróbálni, érdemes Gánt felől megközelíteni, és a városhatárban visszafordulni.

Volán busz járat halad át időnként ezen az útszakaszon. A sűrű erdő miatt itt kiemelt vadveszély van, ezért nem javasolt késői órákban csapatni itt.

Ez a kis út része a [vértesi bejáróútnak](#Vertes).
